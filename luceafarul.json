[
  "A fost odată ca-n poveşti,\nA fost ca niciodată.\nDin rude mari împărăteşti,\nO prea frumoasă fată.\n",
  "Şi era una la părinţi\nŞi mândră-n toate cele,\nCum e Fecioara între sfinţi\nŞi luna între stele.\n",
  "Din umbra falnicelor bolţi\nEa pasul şi-l îndreaptă\nLângă fereastră, unde-n colţ\nLuceafărul aşteaptă.\n",
  "Privea în zare cum pe mări\nRăsare şi străluce,\nPe mişcătoarele cărări\nCorăbii negre duce.\n",
  "Îl vede azi, îl vede mâini,\nAstfel dorinţa-i gata;\nEl iar, privind de săptămâni,\nÎi cade draga fată.\n",
  "Cum ea pe coate-şi răzima\nVisând ale ei tâmple,\nDe dorul lui şi inima\nŞi sufletu-i se împle.\n",
  "Şi cât de viu s-aprinde el\nÎn orişicare sară,\nSpre umbra negrului castel\nCând ea o să-i apară.\n",
  "Şi pas cu pas pe urma ei\nAlunecă-n odaie,\nŢesând cu recile-i scântei\nO mreajă de văpaie.\n",
  "Şi când în pat se-ntinde drept\nCopila să se culce,\nI-atinge mâinile pe piept,\nI-nchide geana dulce;\n",
  "Şi din oglindă luminiş\nPe trupu-i se revarsă,\nPe ochii mari, bătând închişi\nPe faţa ei întoarsă.\n",
  "Ea îl privea cu un surâs,\nEl tremura-n oglindă,\nCăci o urma adânc în vis\nDe suflet să se prindă.\n",
  "Iar ea vorbind cu el în somn,\nOftând din greu suspină:\n- O, dulce-al nopţii mele domn,\nDe ce nu vii tu? Vină!\n",
  "Cobori în jos, luceafăr blând,\nAlunecând pe-o rază,\nPătrunde-n casă şi în gând\nŞi viaţa-mi luminează!\n",
  "El asculta tremurător,\nSe aprindea mai tare\nŞi s-arunca fulgerător,\nSe cufunda în mare;\n",
  "Şi apa unde-au fost căzut\nÎn cercuri se roteşte,\nŞi din adânc necunoscut\nUn mândru tânăr creşte.\n",
  "Uşor el trece ca pe prag\nPe marginea ferestei\nŞi ţine-n mână un toiag\nÎncununat cu trestii.\n",
  "Părea un tânăr voievod\nCu păr de aur moale,\nUn vânăt giulgi se-ncheie nod\nPe umerele goale.\n",
  "Iar umbra feţei străvezii\nE albă ca de ceară -\nUn mort frumos cu ochii vii\nCe scânteie-n afară.\n",
  "- Din sfera mea venii cu greu\nCa să-ţi urmez chemarea,\nIar cerul este tatăl meu\nŞi mumă-mea e marea.\n",
  "Ca în cămara ta să vin,\nSă te privesc de-aproape,\nAm coborât cu-al meu senin\nŞi m-am născut din ape.\n",
  "O, vin'! odorul meu nespus,\nŞi lumea ta o lasă;\nEu sunt luceafărul de sus,\nIar tu să-mi fii mireasă.\n",
  "Colo-n palate de mărgean\nTe-oi duce veacuri multe,\nŞi toată lumea-n ocean\nDe tine o s-asculte.\n",
  "- O, eşti frumos, cum numa-n vis\nUn înger se arată,\nDară pe calea ce-ai deschis\nN-oi merge niciodată;\n",
  "Străin la vorbă şi la port,\nLuceşti fără de viaţă,\nCăci eu sunt vie, tu eşti mort,\nŞi ochiul tău mă-ngheaţă.\n",
  "Trecu o zi, trecură trei\nŞi iarăşi, noaptea, vine\nLuceafărul deasupra ei\nCu razele-i senine.\n",
  "Ea trebui de el în somn\nAminte să-şi aducă\nŞi dor de-al valurilor domn\nDe inim-o apucă:\n",
  "- Cobori în jos, luceafăr blând,\nAlunecând pe-o rază,\nPătrunde-n casă şi în gând\nŞi viaţa-mi luminează!\n",
  "Cum el din cer o auzi,\nSe stinse cu durere,\nIar ceru-ncepe a roti\nÎn locul unde piere;\n",
  "În aer rumene văpăi\nSe-ntind pe lumea-ntreagă,\nŞi din a chaosului văi\nUn mândru chip se-ncheagă;\n",
  "Pe negre viţele-i de păr\nCoroana-i arde pare,\nVenea plutind în adevăr\nScăldat în foc de soare.\n",
  "Din negru giulgi se desfăşor\nMarmoreele braţe,\nEl vine trist şi gânditor\nŞi palid e la faţă;\n",
  "Dar ochii mari şi minunaţi\nLucesc adânc himeric,\nCa două patimi fără saţ\nŞi pline de-ntuneric.\n",
  "- Din sfera mea venii cu greu\nCa să te-ascult ş-acuma,\nŞi soarele e tatăl meu,\nIar noaptea-mi este muma;\n",
  "O, vin', odorul meu nespus,\nŞi lumea ta o lasă;\nEu sunt luceafărul de sus,\nIar tu să-mi fii mireasă.\n",
  "O, vin', în părul tău bălai\nS-anin cununi de stele,\nPe-a mele ceruri să răsai\nMai mândră decât ele.\n",
  "- O, eşti frumos cum numa-n vis\nUn demon se arată,\nDară pe calea ce-ai deschis\nN-oi merge niciodată!\n",
  "Mă dor de crudul tău amor\nA pieptului meu coarde,\nŞi ochii mari şi grei mă dor,\nPrivirea ta mă arde.\n",
  "- Dar cum ai vrea să mă cobor?\nAu nu-nţelegi tu oare,\nCum că eu sunt nemuritor,\nŞi tu eşti muritoare?\n",
  "- Nu caut vorbe pe ales,\nNici ştiu cum aş începe -\nDeşi vorbeşti pe înţeles,\nEu nu te pot pricepe;\n",
  "Dar dacă vrei cu crezământ\nSă te-ndrăgesc pe tine,\nTu te coboară pe pământ,\nFii muritor ca mine.\n",
  "- Tu-mi cei chiar nemurirea mea\nÎn schimb pe-o sărutare,\nDar voi să ştii asemenea\nCât te iubesc de tare;\n",
  "Da, mă voi naşte din păcat,\nPrimind o altă lege;\nCu vecinicia sunt legat,\nCi voi să mă dezlege.\n",
  "Şi se tot duce... S-a tot dus.\nDe dragu-unei copile,\nS-a rupt din locul lui de sus,\nPierind mai multe zile.\n",
  "În vremea asta Cătălin,\nViclean copil de casă,\nCe umple cupele cu vin\nMesenilor la masă,\n",
  "Un paj ce poartă pas cu pas\nA-mpărătesii rochii,\nBăiat din flori şi de pripas,\nDar îndrăzneţ cu ochii,\n",
  "Cu obrăjei ca doi bujori\nDe rumeni, bată-i vina,\nSe furişează pânditor\nPrivind la Cătălina.\n",
  "Dar ce frumoasă se făcu\nŞi mândră, arz-o focul;\nEi, Cătălin, acu-i acu\nCa să-ţi încerci norocul.\n",
  "Şi-n treacăt o cuprinse lin\nÎntr-un ungher degrabă.\n- Da' ce vrei, mări Cătălin?\nIa du-t' de-ţi vezi de treabă.\n",
  "- Ce voi? Aş vrea să nu mai stai\nPe gânduri totdeauna,\nSă râzi mai bine şi să-mi dai\nO gură, numai una.\n",
  "- Dar nici nu ştiu măcar ce-mi ceri,\nDă-mi pace, fugi departe -\nO, de luceafărul din cer\nM-a prins un dor de moarte.\n",
  "- Dacă nu ştii, ţi-aş arăta\nDin bob în bob amorul,\nCi numai nu te mânia,\nCi stai cu binişorul.\n",
  "Cum vânătoru-ntinde-n crâng\nLa păsărele laţul,\nCând ţi-oi întinde braţul stâng\nSă mă cuprinzi cu braţul;\n",
  "Şi ochii tăi nemişcători\nSub ochii mei rămâie...\nDe te înalţ de subsuori\nTe-nalţă din călcâie;\n",
  "Când faţa mea se pleacă-n jos,\nÎn sus rămâi cu faţa,\nSă ne privim nesăţios\nŞi dulce toată viaţa;\n",
  "Şi ca să-ţi fie pe deplin\nIubirea cunoscută,\nCând sărutându-te mă-nclin,\nTu iarăşi mă sărută.\n",
  "Ea-l asculta pe copilaş\nUimită şi distrasă,\nŞi ruşinos şi drăgălaş,\nMai nu vrea, mai se lasă,\n",
  "Şi-i zice-ncet: - Încă de mic\nTe cunoşteam pe tine,\nŞi guraliv şi de nimic,\nTe-ai potrivi cu mine...\n",
  "Dar un luceafăr, răsărit\nDin liniştea uitării,\nDă orizon nemărginit\nSingurătăţii mării;\n",
  "Şi tainic genele le plec,\nCăci mi le umple plânsul\nCând ale apei valuri trec\nCălătorind spre dânsul;\n",
  "Luceşte c-un amor nespus,\nDurerea să-mi alunge,\nDar se înalţă tot mai sus,\nCa să nu-l pot ajunge.\n",
  "Pătrunde trist cu raze reci\nDin lumea ce-l desparte...\nÎn veci îl voi iubi şi-n veci\nVa rămânea departe...\n",
  "De-aceea zilele îmi sunt\nPustii ca nişte stepe,\nDar nopţile-s de-un farmec sfânt\nCe nu-l mai pot pricepe.\n",
  "- Tu eşti copilă, asta e...\nHai ş-om fugi în lume,\nDoar ni s-or pierde urmele\nŞi nu ne-or şti de nume,\n",
  "Căci amândoi vom fi cuminţi,\nVom fi voioşi şi teferi,\nVei pierde dorul de părinţi\nŞi visul de luceferi.\n",
  "Porni luceafărul. Creşteau\nÎn cer a lui aripe,\nŞi căi de mii de ani treceau\nÎn tot atâtea clipe.\n",
  "Un cer de stele dedesubt,\nDeasupra-i cer de stele -\nPărea un fulger ne'ntrerupt\nRătăcitor prin ele.\n",
  "Şi din a chaosului văi,\nJur împrejur de sine,\nVedea, ca-n ziua cea dentâi,\nCum izvorau lumine;\n",
  "Cum izvorând îl înconjor\nCa nişte mări, de-a-notul...\nEl zboară, gând purtat de dor,\nPân' piere totul, totul;\n",
  "Căci unde-ajunge nu-i hotar,\nNici ochi spre a cunoaşte,\nŞi vremea-ncearcă în zadar\nDin goluri a se naşte.\n",
  "Nu e nimic şi totuşi e\nO sete care-l soarbe,\nE un adânc asemene\nUitării celei oarbe.\n",
  "- De greul negrei vecinicii,\nPărinte, mă dezleagă\nŞi lăudat pe veci să fii\nPe-a lumii scară-ntreagă;\n",
  "O, cere-mi, Doamne, orice preţ\nDar dă-mi o altă soarte,\nCăci tu izvor eşti de vieţi\nŞi dătător de moarte;\n",
  "Reia-mi al nemuririi nimb\nŞi focul din privire,\nŞi pentru toate dă-mi în schimb\nO oră de iubire...\n",
  "Din chaos, Doamne,-am apărut\nŞi m-aş întoarce-n chaos...\nŞi din repaos m-am născut,\nMi-e sete de repaos.\n",
  "- Hyperion, ce din genuni\nRăsai c-o-ntreagă lume,\nNu cere semne şi minuni\nCare n-au chip şi nume;\n",
  "Tu vrei un om să te socoţi\nCu ei să te asameni?\nDar piară oamenii cu toţi,\nS-ar naşte iarăşi oameni.\n",
  "Ei numai doar durează-n vânt\nDeşerte idealuri -\nCând valuri află un mormânt,\nRăsar în urmă valuri;\n",
  "Ei doar au stele cu noroc\nŞi prigoniri de soarte,\nNoi nu avem nici timp, nici loc\nŞi nu cunoaştem moarte.\n",
  "Din sânul vecinicului ieri\nTrăieşte azi ce moare,\nUn soare de s-ar stinge-n cer\nS-aprinde iarăşi soare;\n",
  "Părând pe veci a răsări,\nDin urmă moartea-l paşte,\nCăci toţi se nasc spre a muri\nŞi mor spre a se naşte.\n",
  "Iar tu, Hyperion, rămâi\nOriunde ai apune...\nCere-mi cuvântul meu dentâi -\nSă-ţi dau înţelepciune?\n",
  "Vrei să dau glas acelei guri,\nCa dup-a ei cântare\nSă se ia munţii cu păduri\nŞi insulele-n mare?\n",
  "Vrei poate-n faptă să arăţi\nDreptate şi tărie?\nŢi-aş da pământul în bucăţi\nSă-l faci împărăţie.\n",
  "Îţi dau catarg lângă catarg,\nOştiri spre a străbate\nPământu-n lung şi marea-n larg,\nDar moartea nu se poate...\n",
  "Şi pentru cine vrei să mori?\nÎntoarce-te, te-ndreaptă\nSpre-acel pământ rătăcitor\nŞi vezi ce te aşteaptă.\n",
  "În locul lui menit din cer\nHyperion se-ntoarse\nŞi, ca şi-n ziua cea de ieri,\nLumina şi-o revarsă.\n",
  "Căci este sara-n asfinţit\nŞi noaptea o să-nceapă;\nRăsare luna liniştit\nŞi tremurând din apă\n",
  "Şi umple cu-ale ei scântei\nCărările din crânguri.\nSub şirul lung de mândri tei\nŞedeau doi tineri singuri:\n",
  "- O, lasă-mi capul meu pe sân,\nIubito, să se culce\nSub raza ochiului senin\nŞi negrăit de dulce;\n",
  "Cu farmecul luminii reci\nGândirile străbate-mi,\nRevarsă linişte de veci\nPe noaptea mea de patimi.\n",
  "Şi de asupra mea rămâi\nDurerea mea de-o curmă,\nCăci eşti iubirea mea dentâi\nŞi visul meu din urmă.\n",
  "Hyperion vedea de sus\nUimirea-n a lor faţă:\nAbia un braţ pe gât i-a pus\nŞi ea l-a prins în braţe...\n",
  "Miroase florile-argintii\nŞi cad, o dulce ploaie,\nPe creştetele-a doi copii\nCu plete lungi, bălaie.\n",
  "Ea, îmbătată de amor,\nRidică ochii. Vede\nLuceafărul. Şi-ncetişor\nDorinţele-i încrede:\n",
  "- Cobori în jos, luceafăr blând,\nAlunecând pe-o rază,\nPătrunde-n codru şi în gând,\nNorocu-mi luminează!\n",
  "El tremură ca alte dăţi\nÎn codri şi pe dealuri,\nCălăuzind singurătăţi\nDe mişcătoare valuri;\n",
  "Dar nu mai cade ca-n trecut\nÎn mări din tot înaltul:\n- Ce-ţi pasă ţie, chip de lut,\nDac-oi fi eu sau altul?\n",
  "Trăind în cercul vostru strâmt\nNorocul vă petrece,\nCi eu în lumea mea mă simt\nNemuritor şi rece.\n"
]